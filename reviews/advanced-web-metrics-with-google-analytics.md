[Advanced Web Metrics with Google Analytics](http://www.amazon.com/Advanced-Web-Metrics-Google-Analytics/dp/1118168445?tag=rubyslava-20)
============================================

@jsuchal
--------

**TL;DR Výborné čítanie nielen pre web analytikov. Odporúčam.**

Napriek slovíčku "advanced" v názve ide o pomerne kompletnú príručku k Google Analytics (GA). Pomerne preto, lebo do GA
od vydania knihy už pridali nejaké funkcie, ktoré tam už popísané nie sú.

Kniha ide "od podlahy" a vysvetľuje komplet metodiku akou sa zbierajú dáta, čo sa zbiera a prečo sa to zbiera. Následne
vysvetľuje dôležitosť stanovenia a sledovania cieľov (Goals) v GA a ako vyjadriť ich hodnotu v peniazoch. Zjednodušene
povedané, ak nemáte nastavené ciele, tak pravdepodobne sledujete GA úplne zbytočne. Pri online obchodoch je nastavenie
cien ľahké, ako však nastaviť cenu za odoslaný formulár alebo sledovať v GA telefonické volania, tak to sú tie zaujímavé
otázky, kde kniha dáva odpovede.

Dozviete ako napr. analyzovať interné vyhľadávanie v GA, eventy z flashu a JS, nastaviť segmenty, čo je to hodnota
stránky (v peniazoch), $ index, alebo ako robiť A/B testovanie (alebo s viacerými premennými) na príkladoch ako YouTube
(!). Okrem toho obsahuje kapitolu hackov, kde sú zaujímavé finty, ako "znásilniť" GA na pokročilé analýzy. Napr. ako
identifikovať chybné stránky a zlé odkazy.

Za najklúčovejšiu považuje kapitolu 10 - "Focusing on Key Performance Indicators". Naučí Vás ako identifikovať
a sledovať to naozaj podstatné a nie metriky, ktoré vačšinou nič nehovoria. Je nezaujímavé, že máte milión pageviews
denne, ak si z toho kúpia spodky traja ľudia.

Suma sumárum, ak to myslíte s webom vážne, odporúčam a nielen pre webových analytikov.

PS. GA je skvelý, ale komplikovaný nástroj, no skôr ako začnete rozmýšlať nad tým, že si zaplatíte nejaké to dobré
školenie od profíka, tak zvážte tento fakt: Takéto školenie GA dnes stojí cca 100-150 EUR na osobu. Dostanete za to
väčšinou obed, nejaký zalaminovaný papier (volajú to certifikát alebo diplom) a asi Vás aj niečo trochu naučia.
Naproti tomu, certifikovaný test a možnosť hrdiť sa titulom Google Analytics Certified Individual
(to je to čím sa bude chváliť skoliteľ) si viete kúpiť za 40 EUR ($50), priamo od Google ( https://google.starttest.com/ )

Čiže za cenu jedného školenia, možete mať vo firme 2-3 ľudí, ktorí budú mať tiež titul Google Analytics Certified
Individual, ako ten školiteľ. Nebude to úplne také ľahké ako si niekde sadnúť a dať si obed, ale stojí to za to.
Ak budete vyberať školenie, pozerajte hlavne na referencie, ale najskôr odporúčam stráviť 2 hodiny radšej na
http://www.google.com/analytics/iq.html, potom si kúpiť túto knihu. Obed si musíte kúpiť sami.